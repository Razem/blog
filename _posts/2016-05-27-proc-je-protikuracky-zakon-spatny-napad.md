---
title: Proč je protikuřácký zákon špatný nápad?
date: 2016-05-27 12:16:30 +0200
categories: [Politika]
tags: []
image:
  path: /assets/posts/proc-je-protikuracky-zakon-spatny-napad/cover.webp
  alt: Cigareta odložená na popelníčku.
---

Vládní koalice ČSSD, ANO a KDU-ČSL se momentálně pokouší prosadit protikuřácký zákon, který by znemožnil kouřit cigarety ve všech restauracích v republice. Ačkoli se zákon v současném znění nepodařilo schválit (25. 5. 2016), není jisté, že v nějakém jiném znění neprojde. Hned na úvod pro jistotu řeknu, že cigarety nekouřím (pouze vodní dýmku). Je mi jasné, že je to zdravotní riziko, nikdy mi to nechutnalo a ani mi není moc příjemné ten kouř vdechovat. Možná to pomalu zní, že jsem přesně ten typ člověka, který by uvítal protikuřácký zákon. Jenže je tu několik zásadních problémů.

V poslední době to může znít trochu jako klišé, ale neodpustím si poznamenat, že jde o dost razantní zásah do naší svobody. A teď nemyslím nutně do svobody kuřáků. Na mysli mám především provozovatele restaurací. Nenapadá mě jediný logický důvod, proč by jim měl stát diktovat, jakým způsobem mají podnikat. To, že si někdo zařídí restauraci a povolí v ní návštěvníkům kouřit, je přece čistě jeho věc. Nebo by to tak alespoň ve svobodném státě být mělo.

Někteří lidé argumentují tím, že jde o veřejný prostor, kam může kdokoli, což ale v principu vůbec nedává smysl. Restaurace jsou z logiky věci soukromý prostor. Nikdo nikoho nenutí do podobných podniků chodit. A vlastník restaurace není nijak povinen vám poskytovat svoje služby. Vše je o dohodě. Pro lidi, kterým kouření vadí, navíc existuje množství nekuřáckých restaurací nebo aspoň restaurací s nekuřáckou částí. Člověk by si řekl, že je to naprosto dostačující, leč vždy se holt najde někdo, kdo do fungujícího systému bude šťourat.

Dále se může nabízet argument, že jde o škodlivé prostředí pro číšníky, barmany apod. Niceméně tato povolání jsou vedena jako riziková a dokonce ve stejné kategorii jako kominíci a dělníci. Ano, připouštím, je to nemilé, ale na druhou stranu je vždy možné hledat si jiné, zdravější zaměstnání.

Chápu, že pro některé lidi to může znít jako pohádka a splněný sen, kdy konečně budou moci vejít do jakékoli restaurace bez strachu, že by se nadýchali kouře. Ale tímhle způsobem to prostě nejde. Proti kouření se musí bojovat jinak, lépe. Přehnané zákazy nikdy nic dobrého nepřinesly a já bych byl opravdu rád, kdyby si to konečně všichni uvědomili. A pokud je budeme nadále tolerovat (společně s hloupostmi jako EET), tak nám přerostou přes hlavu a nějaká svoboda bude už opravdu pouze prázdným slovem.
